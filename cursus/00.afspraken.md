# Algemene uitleg en afspraken

Jullie beginnen niet allemaal met dezelfde voorkennis aan deze cursus, vandaar dat we toch de nodige differentiëring voorzien.

De meeste opdrachten in deze cursus zijn individueel en moeten niet door iedereen aan hetzelfde tempo afgewerkt worden. (Er moet natuurlijk wel aan doorgewerkt worden.) Soms hebben opdrachten wel een deadline en het is ook mogelijk dat een leerkracht jou voor bepaalde opdrachten een individuele deadline geeft. Je zal ook thuis verder moeten werken aan bepaalde opdrachten.

Verder moet niet iedereen steeds dezelfde opdrachten doen:

- Gewone opdrachten gelden voor iedereen.
- Opdrachten gemarkeerd met één asterisk (\*) gelden voor wie eerder een beginner is voor dat onderdeel.
- Opdrachten gemarkeerd met twee asterisken (\*\*) gelden voor wie al meer voorkennis heeft voor dat onderdeel. (Ook als je de gevorderde opdrachten moet maken is het een goed idee om de beginnersopdrachten even te bekijken, al is het als herhaling.)

Dus iedereen maakt alle gewone opdrachten en of je voor een bepaald onderdeel beginners- dan wel gevorderde opdrachten moet maken, spreek je af met de leerkrachten. Er kunnen ook facultatieve opdrachten voorzien worden, die worden gemarkeerd met het voetnootteken (†) en die maak je als je tijd over hebt. Tot slot kunnen de leerkrachten ook nog op individuele basis extra opdrachten geven (bijv. omdat je met een bepaald onderdeel nog teveel moeite hebt om verder te kunnen of net omdat je te gevorderd bent en je extra uitdaging nodig hebt).

Welke opdrachten je dus precies moet maken voor een bepaald onderdeel bepalen de leerkrachten in samenspraak met jou. Het is mogelijk dat dat in de loop van de cursus wisselt. (Bijv. omdat je al wel een basis HTML hebt gekregen, maar nog nooit geprogrammeerd hebt of nog nooit met Javascript gewerkt hebt of omdat je heel snel bijleert.) Bespreek dat dus steeds even met een leerkracht voor je aan een nieuw onderdeel begint.

Wanneer een opdracht de eerste keer niet of niet goed lukte, mag je een tweede kans vragen. Soms kan je dezelfde opdracht opnieuw maken, soms zal je dan een extra opdracht krijgen. Meestal zal je op het einde het gemiddelde van je twee cijfers krijgen.

# Structuurelementen

?> **Opmerking bij de voorbeelden**  
Bij de voorbeelden voor dit onderdeel vertrekken we vanuit de body tag. Voor een volledig, correct HTML-document moeten er natuurlijk een doctype, html-tag en head-gedeelte aanwezig zijn.  
Bij de voorbeelden vind je vaak ook een Codepen link. Op Codepen kan je de code en het resultaat naast elkaar zien staan. Als je zelf een account aanmaakt, kan je de pens ook ‘forken’ en kan je er zelf verder mee experimenteren. Doe dit ook regelmatig. Het is maar door dingen uit te proberen en soms op je bek te gaan dat je bijleert!  
ps. Soms speel ik een beetje vals en is er stiekem al wat CSS code aan de voorbeelden gelinkt. Zo ziet het er mooier uit, maar is het visueel vaak ook veel duidelijker wat het doel is van bepaalde tags. (Zonder CSS heeft je browser de neiging om alles gewoon onder elkaar te zetten.)

## Semantische HTML

Met semantische HTML bedoelen we dat we steeds die tags gebruiken die het best het doel van hun inhoud beschrijven. Zo gebruiken we voor een titel een andere tag dan voor ‘gewone’, lopende tekst en gebruiken we voor een navigatiemenu andere tags dan voor een lijst met links in bijv. een bibliografie.

Dat heeft een aantal belangrijke voordelen. De meeste daarvan ondervind je pas echt als je al een hele tijd met HTML bezig bent en als je steeds complexere pagina’s en websites maakt. Net daarom hameren we erop dat je al van in het begin van je carrière de ‘juiste’, semantische tags gebruikt. Goede gewoontes aanleren is immers makkelijker dan slechte gewoontes afleren!

Waarom zou je hier tijd en energie in steken?

1. **Leesbare code:** je code is beter leesbaar, duidelijker gestructureerd en begrijpelijker voor je collega’s, maar ook voor jezelf als je er drie maanden later iets in moet wijzigen. Als ik de inhoud van de footer moet wijzigen, is het veel makkelijker om te zoeken naar `<footer>` dan één voor één alle div’s te onderzoeken.
2. **SEO** (search engine optimization): Google en andere zoekmachines zullen je code ook veel beter begrijpen en je beter rangschikken bij de zoekresultaten die belangrijk zijn voor jouw website.
3. **Accessibility** (toegankelijkheid): niet iedereen ziet een website, blinden en slechtzienden gebruiken bijv. vaak een screenreader. Dat gaat veel beter als je code duidelijk gestructureerd is, bijv. door je navigatie op te maken als een nav en niet als zomaar een lijst of een reeks knoppen. (Wat helpt voor blinden helpt ook voor SEO. Google wordt soms de belangrijkste blinde gebruiker ter wereld genoemd.
4. **Hergebruik van inhoud:** stel dat je klant later een boek wil maken van zijn blog bijv. dan kan dat met goed, structureel opgemaakte code grotendeels geautomatiseerd worden, met een rommeltje van div’s en span’s lukt dat niet, het zelfde geldt voor RSS feeds, print versies, opgeslagen versies voor een reading list app (bijv. pocket) etc.
5. **Specifieke data uit je webpagina halen, analyseren en verwerken:** in de toekomst zal er nog vanalles gebeuren met data. Ik voorzie bijv. automatische vertalingen, automatische samenvattingen, gegenereerde inhoudsopgaven, alternatieve navigatietechnieken etc. Al deze zaken zullen beter werken met gestructureerde data.
6. …

Zie ook:

- [Let’s Talk about Semantics - HTML5 Doctor](http://html5doctor.com/lets-talk-about-semantics/)
- [Pursuing semantic value - Adactio](https://adactio.com/journal/4999/)
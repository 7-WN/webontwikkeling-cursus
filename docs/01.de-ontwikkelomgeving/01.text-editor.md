# Text Editor

## IDE vs. Text Editor

IDE staat voor Integrated Development Environment. Het is een geïntegreerde ontwikkelomgeving om te programmeren (software te ontwikkelen) in een bepaalde programmeertaal. Het is een softwarepakket om te programmeren (software te ontwikkelen) in een bepaalde programmeertaal (bijv. Java of C#) of op een bepaald platform (bijv. .Net).

Het bevat alles wat je nodig hebt om programmeercode te schrijven, te testen, om aan foutopsporing te doen (debugging) etc. IDE’s hebben meestal ook wel een aantal nadelen: het zijn vaak grote, zware programma’s die veel systeembronnen gebruiken, je kan ze moeilijk aanpassen aan je persoonlijke voorkeuren of stijl en ze zijn meestal toegespitst op slechts één programmeertaal of platform. Daarnaast zijn het vaak erg dure programma’s met ingewikkelde licentievoorwaarden. Bekende voorbeelden zijn Microsoft Visual Studio en Eclipse.

Een text editor is in oorsprong een programma dat geschikt is om tekstbestanden te bewerken. (Niet te verwarren met een tekstverwerker zoals Microsoft Word waarmee je documenten kan bewerken die grotendeels uit tekst bestaan, maar die ook opmaak en eventuele afbeeldingen bevatten. Een Word-document is GEEN tekstbestand.)

Alle broncode voor software en ook voor websites bestaat uit tekstbestanden en in principe kan je met eender welke text editor een website bewerken, zelfs met Kladblok (Notepad of TextEdit voor de maccers).

In de loop der tijden zijn er wel meer gespecialiseerde text editors ontstaan om programmeercode mee te schrijven. De meeste goede programming text editors bevinden zich qua mogelijkheden ergens tussen de meest eenvoudige text editors à la Kladblok en een uitgebreide IDE als Visual Studio. (Als student kan je ze vaak wel gratis gebruiken, maar dan mag je de software die je ermee ontwikkelt meestal niet op de markt brengen. De leerlingen van onze school kunnen gratis gebruik maken van MS Visual Studio en ook van van de gespecialiseerde IDE’s van Jetbrains.)

Belangrijke voordelen zijn dat het lichtere paketten zijn die je computer minder belasten, dat je ze (met behulp van plugins en extensies) helemaal naar je hand kan zetten, dat ze meestal bruikbaar zijn voor heel veel verschillende programmeertalen en tot slot dat ze vaak gratis en/of open source zijn.

Bekende text editors zijn o.a. Atom, Brackets en VS Code. Dit schooljaar zullen we vooral werken met VS Code.

Meer weten

---

## Visual Studio Code installeren

VS Code of voluit Visual Studio Code is de programming text editor van Microsoft (niet te verwarren met Microsofts IDE, Visual Studio). Hij is volledig open source en je kan hem gratis downloaden en installeren. Bovendien werkt hij op Windows, Mac en zelfs Linux. Dankzij de vele plugins heeft hij ondersteuning voor zowat alle bestaande programmeertalen en kan je hem helemaal aanpassen aan je eigen wensen. Momenteel is hij de meest gebruikte text editor door webontwikkelaars.

Om hem te installeren zoals wij het graag willen (zodat iedereen met dezelfde instellingen vertrekt en ieders code op de zelfde manier wordt geformateerd) volg je de volgende stappen:

Ga naar https://code.visualstudio.com/ en download de installer voor jouw besturingssysteem.
Windows-gebruikers: open de installer en duid, wanneer dat gevraagd wordt, alle opties aan:

Mac-gebruikers: pak het zip-bestand uit en sleep het icoon naar je Applications-folder. Open daarna het programma, druk de toetscombinatie ⇧⌘P in en typ Shell, selecteer "Shell Command: Install 'code' command in PATH' en druk op ↩︎
